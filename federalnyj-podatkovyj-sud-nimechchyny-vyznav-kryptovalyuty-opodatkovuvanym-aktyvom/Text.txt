Федеральний податковий суд Німеччини визнав криптовалюти оподатковуваним активом


Суд вищої податкової інстанції Німеччини підтвердив думку фінансового суду Кельна про те, що криптовалюти підпадають під термін інші активи і є об’єктом оподаткування.

На адресу федерального податкового суду Німеччини (BFH) надійшла апеляція криптоінвестора, який оскаржував дії податкових органів та рішення фінансового суду Кельна, які вимагають сплати прибуткового податку з доходів від продажу активу. Позивач стверджував, що оподаткування приватних продажів передбачає продаж або обмін інших активів. При цьому в Законі про прибутковий податок Німеччини (EStG) криптоактиви не кваліфікуються як інші активи у вищезгаданому значенні.

Розглянувши скаргу криптоінвестора, BFH погодився з висновками суду першої інстанції та податкових органів. Рішення суду мотивоване тим, що у цьому випадку позивач отримав прибуток від продажу криптовалют, а податкові органи правомірно класифікували задекларований прибуток як оподатковуваний прибуток від «інших активів».

На думку BFH, «іншими активами» можуть бути матеріальні та нематеріальні об’єкти, права, певні можливості та переваги. Крім того, об’єкти майнового права, які підпадають під визначення «інші активи», повинні піддаватися оцінці та, як правило, приносити користь у майбутніх бізнес-періодах. З економічної точки зору криптовалюти використовуються як платіжний засіб і торгуються на спеціальних платформах. З цієї причини вони можуть дати економічний зиск у разі продажу.

BFH пояснює, що попри те, що з технічної точки зору криптовалюти є зашифрованими пакетами даних, технічні деталі не змінюють економічного змісту криптоактивів і не мають вирішального значення. Суд дійшов висновку, що криптовалюти можуть класифікуватися як «інші активи» і, відповідно, потрапляють до бази оподаткування.

У січні Бюджетний комітет Європарламенту запропонував використати кошти, отримані від оподаткування приросту капіталу, майнінгу та криптовалютних транзакцій для фінансування видаткових статей національних бюджетів країн ЄС.